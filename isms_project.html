<!DOCTYPE HTML PUBLIC "-//W3C//DTD HTML 4.01 Transitional//EN">
<html>
	<head>
	<title>Ivo Spira | Isms Project | The Lexicalisation of Ismatic Concepts in Modern Chinese</title>
	<meta http-equiv="Content-Type" content="text/html; charset=iso-8859-1">
	<link href="styles.css" rel="stylesheet" type="text/css">
</head>
<body>
<a href="http://www.hf.uio.no/forskning/forskerutdanning/program/spr/prosjekter/ivos/">Ism Project (Online Summary)</a>

Den kinesiske nobelprisvinneren i litteratur Gāo Xíngjiàn har utgitt en essaysamling med tittelen "Uten isme" (Méi yǒu zhǔyì 沒有主義). Selv om tittelen også kan leses som "uten-isme" påpeker Gāo i forordet at han ikke er noen nihilist, og forklarer at han nettopp ikke sogner til noen isme-kategori. Det er ikke underlig at han tematiserer sin mangel på ideologisk tilhørighet, for ideologi-relaterte kategorier —fra ‹nasjonalisme› til ‹føydalisme›— har siden det moderne Kinas tilblivelse vært sentrale begreper i samfunnsdebatten. Det å bekjenne seg til en isme (zhǔyì 主義) og kjempe for den har for mange kinesiske teoretikere og aktivister vært noe positivt: det som skulle til for å gjøre kinesererne til gode samfunnsborgere som kunne bygge et mektig og moderne Kina. Som i Europa hundre år tidligere var ‹patriotisme› et nøkkelbegrep ved moderne republikkers opprinnelse. Det er når moderniseringsprosessen griper om seg i begynnelsen av det tyvende århundre at moderne kinesisk blir til og begreper som ‹kommunisme› og ‹nasjonalisme› nedfelles  i ord, 20 år før grunnleggelsen av Kinas kommunistiske parti.  Ismene har satt et tydelig preg på det moderne Kinas språk og samfunn, og dermed er temaet for min avhandling nettopp "ismatiseringen" av det kinesiske begrepsapparat.  Å forske på kinesiske ismer er å forsøke å forstå moderniseringen og ideologiseringen av Kinas intellektuelle, sosiale og politiske liv. 

Noe av det fascinerende ved ismene er at de typisk forener det stereotype og ideologiske i ett og samme begrep. Bevegelsesbegreper som ‹kommunisme› foregriper på den ene side en fremtidig (gjerne ideal) samfunnsform, på den annen side står de for aktiviteter som skal realisere fremtidsvisjonen — tilsammen en ideologiansats. Med utgangspunkt i ideologikritikk får en verdenssynskategori innpass som stereotyp i mange forskjellige områder av samfunnslivet. Man setter folk i bås og skjærer alle (påståtte) "kommunister" over én kam (mccarthyisme!), de kan angripes under tilsidesettelse av sin menneskelighet. Også ismer som ikke er fremtidsutkast, og heller ikke nødvendigvis har noe teoretisk grunnlag, har denne egenskapen: så snart en handling omtales som "terrorisme", er den fordømt og berøvet enhver legitimitet. Ismenes intensitet har etymologiske røtter (gresk), men hovedkilden til deres slagkraft er i at de reduserer alt til grunnprinsipper, som et ledd i en abstraksjonsprosess. Denne tendensen til forenkling har positive sider (pedagogikk, systematikk), men nettopp også negative (stigmatisering, diskurspolarisering).

Kinas modernisering innebar en gjennomgripende ideologisering av språket. Ifølge essayisten Chén Yuán var det tiden "da 'mennesker' ble til [uønskede] 'elementer'", med andre ord da ismene grep slik om seg at menneskene ble til "-ister". Som ord ble ismene innført via japansk av kinesiske studenter i Japan rundt århundreskiftet. I begynnelsen av det 20. århundret spilte de en viktig rolle i resepsjonen av vestlig og japansk tankegods, både som pedagogisk-kategoriserende hjelpemiddel og som alternative fremtidsutkast hos revolusjonære (men mange hadde ingen vestlige forbilder: ‹edukasjonalisme› og Sun Yat-sen's ‹tre-FOLK-isme›). Etter hvert som den politiske og militære polariseringen på slutten av 1920-tallet begynte å ta over etter krigsherrekaoset, ble ismene også i økende grad brukt som politiske våpen i kraft av sin stigmatiserende og manipulerende funksjon; Máo Zédōng var en mester i nettopp dette. Det oppstod tidlig en debatt i Kina om hvorvidt det å tenke og agitere med ismer var en god ting. Kritikerne hevdet at det bare gjorde "konkrete forslag til abstrakte substantiver", og dermed var farlige og misvisende. Tilhengerne viste til ismenes funksjon som veivisere inn i fremtiden og slagord man kunne bygge det nye samfunnet med. Uansett standpunkt var ismene som nøkkelbegreper kommet for å bli.


</body>
</html>
